<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Weihnachtsgeschichte</title>
    <link rel="stylesheet" href="style.css">

    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Kalam:wght@300;400;700&display=swap" rel="stylesheet">
</head>

<body>
    <h1>Bärbeli's Wiehnachte</h1>
    <div class="container">
        <div class="card">
            <p>Es isch e bsundere Abschied gsi, am letschte Spiel-Namittag vo de 2jährige Tanneböumli. Ab morn fö
                d'Wiehnachtsferie ah und mä weiss nid, wär im neue Jahr no einisch wird cho und wär sire grosse
                Bestimmig darf folge.</p>
                <img src="images/tree.png" alt="christmas-tree">
            <p>Bi paar ne, wie zum Bispiel bim Susi und bim Döbeli weiss mer mit Sicherheit, die wärde vore Familie
                ufgnoh und dörfe Wiehnachte schön gschmückt mit Liechtli, Kugele und Kerzli verbringe. Was gitts schöners
                aus z'mitts ire warme Stube wo nach Zimet und Güezli schmöckt chönne stah, wunderschön verziert und vo
                allne bewunderet? Am Bärbeli loufe Träne vor Vorfreud abe, wenns a di grosse Kinderouge dänkt und die
                schöne Värsli und Liedli wo d Mönsche de bim Böumli wärde singe. Hoffentlich cha ou äs bire Familie Wiehnachte
                fiere!

            </p>
            <p>Am nächschte Tag isches sowitt, s Bärbeli ghört zu dene wo scho gnueg gwachse si und dörfe vor dr Landi
                stah. Jedesmal wenn e Familie chunnt und vo Boum zu Boum geit, wird s Bärbeli ganz kribbelig und hett
                Angscht, vor lutter herrje Nadle z 'verlüre - das wär de gar nid guet, es möcht ja müglischt hübsch si
                für di Familie wo sech ihns uselist.</p>
            <p>Langsam kehrt sech di riese Vorfreud i Unsicherheit. Was wenn i a Wiehnachte immer no da stah? Wenn i vo
                dusse muess zueluege wie di andere Böumli besunge wärde und ig hie ellei muess frühre? Täg gö, es wird
                immer kälter und d'Lüt renne immer gstresster am Bärbeli verbii. Es schiint, als öb sech die gar nid
                fröie uf di wunderbari Zitt, als öb si dä Zauber ir Luft gar nid wahr näme! </p>
            <p>S Bärbeli faht a zwiefle, isch es ächt, wüus unde ume chli breiter isch als di Meischte? Und e chli
                chliner aus die wo jetzt scho mit Stolz dervo dreit si worde und ihns mittleidig agluegt hei bim
                verabschiede? Aber mit chli Ängelshaar oder chli Liechtli chönnt mer das doch gäbig verdecke. Langsam
                tuet ihm alles weh vom grad stah. Wenn ds Liecht ir Landi us geit, de huuret s Bärbeli i sech zäme und
                luegt zu däm einte Stärn ufe, wo häll Nacht für Nacht uf ihns abeschient. "Hesch du ou nid dire Bestimmig
                chönne folge? Passisch du ou z wenig id Vorstellig vo de Andere und me hett di eifach zrügglah?"</p>
            <p>Es dünkt eim, das Böimli sig vo Tag zu Tag chli chliner und chrummer worde. Truurig steits näb de
                Wiehnachtsstärne und versuecht vergäbe, so schön z si wie d Lüt sech das vorstelle damit si di perfekti
                Wiehnachte chöi ha. Gärn würd es doch are Familie hälfe, glücklichi Wiehnachte z fiere.</p>
            <P>Es isch Heiligabe und d Landi tuet scho glii zue. Dr Chef leit d Händsche ah um s Bärbeli und di andere
                Böimli, wo alli truurig driiluege, ufe Ahänger z lade.</P>
            <p>Da chunnt ganz pressiert e Frou derhär, gstresst und erlediget vo all dene Wiehnachtsvorbereitige und
                suecht no im letschte Momänt es Tanneböimli für ihri Familie. Si louft vo Boum zu Boum und weiss nid rächt,
                öb si der gross schlank Röbi oder eher s fiene zierleche Marie söll näh. Da gspürt si plötzlich dä verzwieflet Blick im Rügge. Sie dräit sech zum Bärbeli um und seit: "du wärsch ja ou ganz es
                Hübsches, aber eifach chli z breit für i üsi Stube." S Bärbeli kämpft no es letschts Mal für si Troum
                und macht sech ganz gross. Wo d Frou gseht wie das Böimli vo inne use strahlet und se hoffnigsvoll und
                bittend aluegt, geit si zum Bärbeli, stricht ihm über di spitzige Nadle und lächlet: "möchtisch du zu üs
                cho Wiehnachte fiere?"</p>
                <div class="copyright">
                    <p>Text: Nicole</p>
                    <p> Website: Luc</p>
                </div>
            <!-- <img src="images/tree.png" alt="christmas-tree"> -->
        </div>
    </div>
</body>

</html>